Упражнение 1
Файлова система в UNIX/Linux
В най-простата си форма, файловата система е набор от файлове, съхранени върху запомнящо устройство.
В UNIX/Linux файловете биват обикновени и специални (директории, връзки, двоични, символни и т.н.). Т.е. директориите също са файлове. Те могат да съдържат файлове, в частност - други директории. По този начин се изгражда йерархична структура на файловата система, която визуално може да бъде представена като дърво.


Корена на това дърво се нарича главна (коренна) директория и се бележи с наклонена черта (/).
Всеки файл има име (уникално в рамките на съдържащата го директория), размер (брой байтове), собственик (потребителя който го е създал), група (групата на собственика), дата на създаване, права на достъп и др.
Името на файла може да се състои от произволни символи (без /), но е препоръчително да се използват само букви, цифри и някои препинателни знаци без специално значение (например _, ., -). UNIX/Linux прави разлика между малки и главни букви, както в имената на файловете, така и при командите и навсякъде другаде.
В UNIX/Linux не съществува понятие разширение на файл. Името на файла може да завършва на .txt, .doc, .c и др., но това не е разширение, а част от името на файла и операционната система по никакъв начин не се интересува от него. Но някои приложения (например компилатора на C) имат изискване името на файла да завършва по определен начин.
Директорията в която се намира потребителя, се нарича текуща (работна) директория. Първоначално това е неговата собствена потребителска директория, която се нарича HOME.
Файловете в текущата директория са достъпни само по име, но файлове от други директории са достъпни само чрез използване на пълно име.
Пълното име на файл е списък от имена на директории през които се преминава, за да се достигне до файла, разделени с наклонена черта (/). Пълното име може да се зададе спрямо главната директория - нарича се абсолютно пълно име и започва с наклонена черта (/), а може да бъде зададено и спрямо текущата директория – нарича се относително пълно име.
Всяка директория съдържа 2 специални директории: текуща директория - означава се с точка (.); родителска директория - означава се с две точки (..).